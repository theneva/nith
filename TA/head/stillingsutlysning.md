Stillingsutlysning: Hovedveileder 2014
===

**Hovedveilederstillingen er** en *viktig* funksjon i NITH som organisasjon. Stillingen holder styr på skolens veiledningstilbud, og er å betrakte som en deltidsjobb. Vi anslår syv (7) timer med arbeid per uke, lønnet med 150 kroner per time.

**Stillingen innebærer**:

* Rekruttering av veiledere
 * Ansvar for kontrakter og timelister
 * Ansvar for innleveringsoppgaver som rettes av veilederteamet
* Forbedring av et allerede godt tilbud
 * Oppfølging av veiledere og faglærere
 * Relativt frie tøyler til å prøve ut nye ting

**Du er** en andreklassing som kjenner til veiledertilbudet. Du er løsningsorientert og selvgående. Du verdsetter presisjon, og jobber strukturert. Du har (litt) erfaring med administrative oppgaver eller verv, og har et nettverk blant studentene på NITH. Det er selvsagt en bonus om du er faglig sterk og kjenner veiene rundt på NITH, men alt kan læres. Du brenner for studentenes beste, og søker å forbedre tilbudet, i tillegg til å holde det gående.

**Du får** mye ansvar fra dag én, og selvsagt tett oppfølging i begynnelsen. Stillingen er en mulighet til å forbedre et viktig tilbud som påvirker flere hundre studenter hvert år. Dette ser *pent* ut på en CV! En naturlig bieffekt av stillingen er å bli kjent med *mange* flinke folk.

**Vi lurer på**:

* *Introduksjon*: Hvem er du?
* *Motivasjon*: Hvorfor søker du stillingen?
* *Erfaring*: Hva har du gjort tidligere?
* *Alt i alt*: Hvorfor er du årets beste kandidat?

I tillegg ønsker vi oss karakterutskrift. Vi forbeholder oss retten til å ikke bli imponert hvis disse enkle instruksjonene ikke følges.

**Er du NITHs neste hovedveileder?** Send en søknad til hovedveileder@nith.no! Søknader behandles fortløpende.
